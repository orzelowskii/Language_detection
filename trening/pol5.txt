PL w kawiarni „Nowa", przy jednym z dwóch stolików
wystawionych na zewnątrz. Czytał lokalną gazetę,
w której zawsze najciekawsza była rubryka kryminalna z doniesieniami o obrabowaniu piwnic z powideł
i korniszonów.
Te ich turystyczne wakacyjne wyjazdy, strachliwe,
skodą zapakowaną pod sufit. Długo przygotowywane, planowane wieczorami na przedwiośniu, gdy ledwie zszedł śnieg, lecz ziemia jeszcze nie otrzeźwiała;
trzeba było czekać, aż odda w końcu swoje ciało pługom i motyczkom, aż da się zapłodnić i potem już
zajmie im czas od rana do wieczora.
Należeli do pokolenia, które jeździło z przyczepami kempingowymi, ciągnąc za sobą namiastkę
domu. Kuchenkę gazową, składane stoliki i krzesła.
Plastikowy sznur do rozwieszania prania na postojach
i drewniane klamerki. Ceraty na stół, nieprzemakalne. Turystyczny komplet do pikniku — kolorowe
plastikowe talerze, sztućce, solniczki i kieliszki.
Ojciec kupił gdzieś w drodze, na jakichś pchlich
targach, które z matką szczególnie lubili odwiedzać
(gdy nie fotografowali się akurat pod kościołami i pomnikami), wojskowy czajnik — miedziany instrument, naczynie z tubą w środku, do której wkładało
się garść patyków i zapalało. I choć na kempingach
można było korzystać z elektryczności, gotował wodę
w tym imbryku, dymiąc i bałaganiąc. Klęczał nad
gorącym naczyniem i z dumą wsłuchiwał się w bulgot
wrzątku, którym zalewał torebki z herbatą — prawdziwy nomada.
10
Rozsiadali się w oznaczonych miejscach, na polach kempingowych, zawsze w towarzystwie takich
samych jak oni, ucinając sobie z sąsiadami pogawędki
nad skarpetami suszącymi się na linkach namiotów.
Ustalano trasy podróży z przewodnikiem, starannie
zaznaczając atrakcje. Do południa kąpiel w morzu albo w jeziorze, a po południu wyprawa do starożytności zabytków miast zakończona kolacją — najczęściej
były to weki: gulasz, kotlety mielone, klopsy w sosie
pomidorowym. Trzeba było tylko ugotować makaron albo ryż. Wieczne oszczędzanie pieniędzy, złoty
jest słaby, to grosz świata. Poszukiwanie miejsc, gdzie
można się podłączyć do prądu, i potem niechętne pakowanie się, żeby ruszyć dalej, zawsze jednak w metafizycznej orbicie domu. Nie byli prawdziwymi podróżnikami, bo wyjeżdżali po to, żeby wrócić. A wracali
z ulgą, z poczuciem dobrze spełnionego obowiązku.
Wracali, żeby zebrać z komody stosy listów i rachunków. Zrobić wielkie pranie. Ziewających ukradkiem
przyjaciół zanudzić na śmierć pokazywaniem zdjęć. To
my w Carcassonne. A tu żona, w tle Akropol.
Potem cały rok wiedli życie osiadłe, to dziwne życie, kiedy rankiem wraca się do tego, co zostawiło się
wieczorem, gdzie ubranie przesiąka zapachem własnego mieszkania, a stopy niestrudzenie wydeptują
ścieżkę na dywanie.
To nie dla mnie. Widocznie brakowało mi jakiegoś
genu, który sprawia, że gdy tylko przystanie się na
dłużej w jakimś miejscu, zaraz zapuszcza się korzenie.
Wiele razy próbowałam, ale moje korzenie zawsze
11
były płytkie i wywracał mnie byle jaki podmuch wiatru. Nie umiałam kiełkować, zostałam pozbawiona
tej roślinnej zdolności. Nie ciągnę soków z ziemi, jestem anty-Anteuszem. Moja energia bierze się z ruchu — z trzęsienia autobusów, z warkotu samolotów,
z kołysania promów i pociągów.
Jestem poręczna, nieduża i dobrze spakowana.
Mam mały żołądek, niewymagający, mocne płuca,
zwarty brzuch i silne mięśnie ramion. Nie biorę żadnych leków, nie noszę okularów, nie używam hormonów. Strzygę włosy maszynką, raz na trzy miesiące, prawie nie stosuję kosmetyków. Mam zdrowe
zęby, może niezbyt równe, ale całe, tylko jedną starą
plombę, bodaj w dolnej lewej szóstce. Wątrobę mam
w normie. Trzustkę — w normie. Nerkę prawą i lewą w wyśmienitym stanie. Moja aorta brzuszna jest
w normie. Pęcherz moczowy — prawidłowy. Hemoglobina — 12,7. Leukocyty — 4,5. Hematokryt
— 41,6. Płytki krwi — 228. Cholesterol — 204.
Kreatynina — 1,0. Bilirubina 4,2 i tak dalej. Moje
IQ — jeśli się w to wierzy — 121; wystarczy. Mam
szczególnie rozwiniętą wyobraźnię przestrzenną, prawie ejdetyczną, natomiast marną lateralizację. Profil
osobowości niestały, chyba niegodny zaufania. Wiek
— psychologiczny. Płeć — gramatyczna. Książki kupuję raczej w miękkich okładkach, żeby bez żalu móc
je zostawić na peronie, dla innych oczu. Niczego nie
kolekcjonuję.
Skończyłam studia, ale w gruncie rzeczy nie nauczyłam się żadnego zawodu, czego bardzo żałuję;
12
mój pradziadek był tkaczem, bielił utkane płótno,
rozkładając je na stoku, wystawiając na palące promienie słońca. Bardzo by mi odpowiadało przeplatanie osnowy i wątku, nie istnieją jednak przenośne
krosna, tkactwo to sztuka ludów osiadłych. W podróży robię na drutach. Niestety ostatnio niektóre
linie lotnicze zabraniają zabierania na pokład drutów
i szydełek. Nie nauczyłam się, jak mówię, żadnego
fachu, a jednak wbrew temu, co zawsze powtarzali
moi rodzice, udało mi się przeżyć, imając się po drodze różnych prac i wcale nie staczając na dno.
Gdy moi rodzice wrócili do miasta po dwudziestoletnim romantycznym eksperymencie, gdy zmęczyły
ich susze i mrozy, zdrowa żywność, która całe zimy
chorowała w piwnicy, wełna z własnych owiec starannie napychana w przepastne gardła jaśków i kołder,
dostałam od nich trochę pieniędzy i po raz pierwszy
ruszyłam w drogę.
Pracowałam dorywczo tam, gdzie dotarłam. W międzynarodowej manufakturze na przedmieściach wielkiej metropolii skręcałam anteny do ekskluzywnych
jachtów. Było tam wielu takich jak ja. Zatrudniano
nas na czarno, bez pytania o pochodzenie i plany na
przyszłość. W piątek dostawaliśmy wypłatę, a komu
nie odpowiadało, nie pojawiał się już w poniedziałek.
Byli tu przyszli studenci w przerwie między maturą
a egzaminami na studia. Imigranci wciąż w drodze
do idealnego, sprawiedliwego kraju gdzieś na Zachodzie, gdzie ludzie są siostrami i braćmi, a silne państwo pełni rolę opiekuńczego rodzica; uciekinierzy
13
czmychający przed rodzinami — żonami, mężami, rodzicami; nieszczęśliwie zakochani, rozkojarzeni, melancholijni i wiecznie zmarznięci. Ci, których ścigało
prawo, bo nie potrafili spłacić zaciągniętych kredytów. Włóczykije, wagabundzi. Wariaci, których po
kolejnym nawrocie choroby zabierano do szpitala,
skąd — na mocy niejasnych przepisów — deportowano do kraju pochodzenia.
Tylko pewien Hindus pracował tu na stałe, od lat,
ale prawdę mówiąc, jego sytuacja wcale nie różniła
się od naszej. Nie miał ani ubezpieczenia, ani żadnego
urlopu. Pracował w milczeniu, cierpliwie, w równomiernym tempie. Nigdy się nie spóźniał, nigdy nie
znajdował powodów do zwolnień. Namówiłam kilka osób, żeby założyć związek zawodowy — były to
czasy Solidarności — choćby tylko dla niego, ale nie
chciał. Poruszony moim zainteresowaniem, częstował mnie codziennie ostrym curry, które przynosił
w menażkach. Dziś nawet nie pamiętam, jak miał
na imię.
Byłam kelnerką, pokojówką w ekskluzywnym
hotelu i nianią. Sprzedawałam książki, sprzedawałam bilety. W pewnym małym teatrze przez jeden
sezon zatrudniłam się jako garderobiana i w ten sposób przetrwałam długą zimę wśród pluszowych kulis,
ciężkich kostiumów, atłasowych peleryn i peruk. Gdy
skończyłam studia, pracowałam też jako pedagog,
konsultant odwykowy, a także, ostatnio — w bibliotece. Kiedy tylko udało mi się zarobić jakieś pieniądze, ruszałam w drogę.
14
Głowa w świecie
Studiowałam psychologię w dużym, ponurym komunistycznym mieście, mój wydział mieścił się w budynku, który w czasie wojny był siedzibą oddziału SS.
Tę część miasta zbudowano na ruinach getta, łatwo
można było to dostrzec, gdy się patrzyło uważnie
— cała dzielnica stała jakiś metr wyżej niż reszta
miasta. Metr gruzów. Nigdy nie czułam się tam dobrze; między nowymi blokami i mizernymi skwerami
zawsze wiał wiatr, a mroźne powietrze wydawało się
szczególnie dotkliwe, szczypało w twarz. W gruncie rzeczy nadal, mimo zabudowy, było to miejsce
należące do umarłych. Budynek instytutu śni mi się
do dzisiaj — jego szerokie, jakby wykute w kamieniu korytarze, wyślizgane czyimiś stopami, wytarte
krawędzie schodów, wypolerowane dłońmi poręcze,
ślady odciśnięte w przestrzeni. Może dlatego nawiedzały nas duchy.
Gdy puszczaliśmy szczury w labirynt, zawsze był
jeden, którego zachowanie przeczyło teorii i który
za nic miał nasze bystre hipotezy. Stawał na dwóch
łapkach, wcale nie zainteresowany nagrodą na końcu
eksperymentalnej trasy; niechętny przywilejom odruchu Pawłowa, omiatał nas wzrokiem, a potem zawracał albo bez pośpiechu oddawał się badaniu labiryntu. Szukał czegoś w bocznych korytarzach, próbował
zwrócić na siebie uwagę. Piszczał zdezorientowany,
a wtedy dziewczyny, wbrew regułom, wyciągały go
z labiryntu i brały na ręce.
15
Mięśnie martwej, rozciągniętej żaby zginały się
i prostowały pod dyktando elektrycznych impulsów,
lecz w taki sposób, który nie został jeszcze opisany
w naszych podręcznikach — dawały nam znaki,
a kończyny wykonywały oczywiste gesty groźby i szyderstwa, czym przeczyły uświęconej wierze w mechaniczną niewinność odruchów fizjologicznych.
Uczono nas tutaj, że świat da się opisać, a nawet
wyjaśnić za pomocą prostych odpowiedzi na inteligentne pytania. Ze w swej istocie jest bezwładny
i martwy, że rządzą nim dość proste prawa, które
należy wyjaśnić i podać — najlepiej wykorzystując
diagram. Domagano się od nas eksperymentów. Formułowania hipotez. Weryfikowania. Wprowadzano
nas w tajemnice statystyki, wierząc, że za jej pomocą można doskonale opisać wszelkie prawidłowości
świata — że 90 procent jest bardziej znaczące niż
pięć.
Lecz dziś wiem jedno: ten, kto szuka porządku,
niech unika psychologii. Niechże się zdecyduje raczej
na fizjologię czy teologię, będzie miał przynajmniej
solidne oparcie — albo w materii, albo w duchu; nie
pośliźnie się na psychice. Psychika to bardzo niepewny obiekt badań.
Mieli rację ci, którzy mówili, że tego kierunku
nie wybiera się z powodu przyszłej pracy, ciekawości czy powołania do pomocy innym, lecz z innej
bardzo prostej przyczyny. Podejrzewam, że wszyscy
mieliśmy jakiś głęboko ukryty defekt, choć zapewne sprawialiśmy wrażenie inteligentnych, zdrowych
16
młodych ludzi — defekt był zamaskowany, sprawnie
zakamuflowany na egzaminach wstępnych. Kłębek
emocji ciasno splątany, sfilcowany jak te dziwne guzy, które znajduje się czasem w ludzkim ciele i które
można zobaczyć w każdym szanującym się muzeum
anatomopatologii. Ale i może nasi egzaminatorzy
byli ludźmi tego samego rodzaju i w rzeczywistości
wiedzieli, co robią? Bylibyśmy zatem ich dziedzicami.
Kiedy na drugim roku omawialiśmy funkcjonowanie
mechanizmów obronnych i odkrywaliśmy z podziwem potęgę tej części naszej psychiki — zaczynaliśmy rozumieć, że gdyby nie istniały racjonalizacja,
sublimacja, wyparcie, te wszystkie sztuczki, którymi
raczymy samych siebie, że gdyby można było spojrzeć na świat bez żadnej ochrony, uczciwie i odważnie
— pękłyby nam serca.
Dowiedzieliśmy się na tych studiach, że jesteśmy
zbudowani z obron, z tarcz i zbroi, jesteśmy miastami, których architektura sprowadza się do murów,
baszt i fortyfikacji; państwami bunkrów.
Wszystkie testy, wywiady i badania przeprowadzaliśmy wzajemnie na sobie i po trzecim roku studiów potrafiłam już nazwać, co mi dolega; było to
jak odkrycie własnego tajemnego imienia, którym
wzywa się do inicjacji.
Nie zabawiłam długo w wyuczonym zawodzie.
W czasie jednego z wyjazdów, kiedy utknęłam bez
pieniędzy w wielkim mieście i pracowałam jako pokojówka, zaczęłam pisać książkę. Była to opowieść do
17
podróży, do czytania w pociągu, taka, jakbym ją pisała sama dla siebie. Książka — tartinka, do połknięcia
od razu, bez gryzienia.
Potrafiłam się odpowiednio skupić i skoncentrować, stawałam się na jakiś czas monstrualnym uchem
do słuchania szmerów, ech i szelestów; dalekich głosów dochodzących zza jakiejś ściany.
Lecz nigdy nie stałam się prawdziwą pisarką czy
— lepiej powiedzieć — pisarzem, bo w tym rodzaju
słowo to brzmi poważniej. Mnie życie zawsze się wymykało. Natrafiałam tylko na jego ślady, jakieś marne
wylinki. Gdy namierzałam jego pozycje, ono było już
gdzie indziej. Znajdowałam tylko znaki, jak te napisy
na korze parkowych drzew: „Tu byłem". W moim
pisaniu życie zamieniało się w niekompletne historie,
oniryczne opowiastki, niejasne wątki, ukazywało się
z daleka w niezwykłych poprzesuwanych perspektywach albo w poprzecznych przekrojach — i trudno
byłoby wysnuć jakieś wnioski co do całości.
Każdy, kto kiedykolwiek próbował pisać powieści, wie, jakie to ciężkie zajęcie, to niewątpliwie jeden
z najgorszych sposobów samozatrudnienia. Trzeba
cały czas pozostawać w sobie, w jednoosobowej celi,
w całkowitej samotności. To kontrolowana psychoza,
paranoja z obsesją zaprzęgnięte do pracy, dlatego pozbawione piór, tiurniur i weneckich masek, z których
je znamy, a przebrane raczej w rzeźnicze fartuchy
i gumiaki, z nożem do patroszenia w ręku. Widzi się
z tej pisarskiej piwnicy zaledwie nogi przechodniów,
słyszy się stuk obcasów. Czasami ktoś przystanie, że18
by schylić się i rzucić do wnętrza okiem, można wtedy ujrzeć ludzką twarz i zamienić nawet kilka słów.
W istocie jednak umysł zajęty jest swoją grą, którą
toczy sam przed sobą w naszkicowanym pospiesznie
panoptikum, rozstawiając figurki na prowizorycznej
scenie — autor i bohater, narratorka i czytelniczka,
ten, który opisuje, i ta opisana; stopy, buty, obcasy
i twarze prędzej czy później staną się częścią tej gry.
Nie żałuję, że upodobałam sobie to szczególne
zajęcie — nie nadawałabym się na psychologa. Nie
umiałam wyjaśniać, wywoływać z ciemni umysłów
zdjęć rodzinnych. Zwierzenia innych — te często
mnie nudziły, co przyznaję ze smutkiem. Mówiąc
szczerze, często bywało, że wolałabym odwrócić nasze
relacje i zacząć opowiadać im o sobie. Musiałam pilnować się, żeby nie złapać nagle pacjentki za rękaw
i nie przerwać jej w pół słowa: „Co też pani mówi!
A ja to czuję zupełnie inaczej! A mnie co się śniło!
Proszę posłuchać...". Albo: „Co pan wie o bezsenności! To ma być atak paniki? Niechże pan nie żartuje.
Ten, który ja miałam ostatnio, to dopiero było...".
Nie umiałam słuchać. Nie przestrzegałam granic,
popadałam w przeniesienia. Nie wierzyłam w statystykę i weryfikowanie teorii. Postulat: jedna osobowość — jeden człowiek, wydawał mi się zawsze
zbyt minimalistyczny. Miałam skłonność do zamazywania oczywistości, podawania w wątpliwość niezbitych argumentów — to był nawyk, perwersyjna
joga mózgu, subtelna przyjemność doznawania wewnętrznego ruchu. Podejrzliwe oglądanie każdego
19
sądu, smakowanie go pod językiem i w końcu spodziewane odkrycie, że żaden nie jest prawdziwy, tylko
fałszywy, a jego marka sfabrykowana. Nie chciałam
mieć stałych poglądów, byłyby niepotrzebnym bagażem. W dyskusjach stawałam raz po jednej, raz
po drugiej stronie — i wiem, że nie lubili mnie za to
moi rozmówcy. Byłam świadkiem dziwnego zjawiska,
które zachodziło w mojej głowie: im więcej znajdowałam argumentów „za", tym więcej przychodziło mi
do głowy tych „przeciw", a im bardziej przywiązywałam się do tych pierwszych, tym bardziej ponętne
stawały się te drugie.
Jakże miałabym badać innych, skoro samej trudno
mi było rozwiązać każdy test. Kwestionariusz osobowości, ankieta, kolumny pytań i wyskałowane odpowiedzi wydawały mi się za trudne. Szybko zauważyłam to swoje upośledzenie, dlatego na studiach,
gdy badaliśmy się nawzajem w ramach praktyki,
dawałam odpowiedzi przypadkowe, na chybił trafił.
Wychodziły potem z tego dziwne profile —- krzywe wiedzione na osi współrzędnych. „Wierzysz, że
najlepszą decyzją jest ta, którą najłatwiej zmienić?"
Czy wierzę? Jaką decyzję? Zmienić? Kiedy? Jak najłatwiej? „Czy wchodząc do pokoju, zajmujesz raczej
miejsce centralne niż peryferyjne?" Do jakiego pokoju? I kiedy? Czy pokój jest pusty, czy pod jego ścianami stoją czerwone pluszowe kanapy? A okna — jaki
jest za nimi widok? Pytanie o książkę: czy wolę ją
czytać, zamiast iść na przyjęcie, czy też jest to zależne
od tego, jaka to książka i jakie to przyjęcie?
20
Co to za metodologia! Milcząco zakłada się, że
człowiek nie zna siebie, lecz gdy mu podsunąć odpowiednie sprytne pytania, sam się ów człowiek zlustruje. Sam zada sobie pytanie i sam na nie odpowie.
Niebacznie zdradzi przed sobą tajemnicę, o której
nic nie wie.
I drugie założenie, śmiertelnie niebezpieczne — że
jesteśmy stali, a nasze reakcje są przewidywalne.
Syndrom
Historia moich podróży jest tylko historią niedomagania. Cierpię na syndrom, który bez trudu można
odnaleźć w każdym atlasie syndromów klinicznych
i który — jak stwierdza specjalistyczna literatura
— staje się coraz częstszy. Najlepiej sięgnąć do starego (z lat siedemdziesiątych) wydania „The Clinical Syndromes", które jest czymś w rodzaju swoistej
syndromowej encyklopedii. Stanowi ona zresztą dla
mnie źródło nieustannych inspiracji. Czy ktoś jeszcze odważyłby się opisać człowieka w całości, ogólnie
i obiektywnie? Posłużył się z całym przekonaniem
pojęciem osobowości? Wziął rozmach na przekonującą typologię? Nie sądzę. Pojęcie syndromu jak ulał
pasuje do psychologii podróżnej. Syndrom jest nieduży, przenośny, nie połączony z bezwładną teorią,
epizodyczny. Można nim coś wyjaśnić, a potem wyrzucić go do kosza. Narzędzie poznawcze jednorazowego użytku.
2 1
Mój nosi nazwę Syndromu Detoksykacji Perseweratywnej. Gdyby to przetłumaczyć wprost i bez
polotu, wynikłoby z tego tylko tyle, iż jego istota
polega na uporczywym powracaniu świadomości do
pewnych wyobrażeń, czy nawet na kompulsywnym
ich wyszukiwaniu. Jest on odmianą Syndromu Podłego Świata (The Mean World Syndrome), dość dobrze
opisanego ostatnio w literaturze neuropsychologicznej jako szczególne zainfekowanie przez media. To
w gruncie rzeczy bardzo mieszczańska dolegliwość.
Pacjent spędza długie godziny przed telewizorem,
wyszukując pilotem tylko te kanały, gdzie nadaje się
najstraszniejsze wiadomości: wojny, epidemie i katastrofy. Zafascynowany tym, co widzi, nie może już
oderwać wzroku.
Same objawy nie są groźne i pozwalają żyć spokojnie, jeżeli tylko uda się zachować dystans. Nie leczy
się tej przykrej dolegliwości, nauka zostaje w tym
przypadku przy gorzkiej konstatacji samego istnienia
syndromu. Gdy przestraszony sobą pacjent w końcu
trafi do gabinetu psychiatry, ten każe mu zadbać bardziej o higienę życia — odstawić kawę i alkohol, spać
w dobrze wywietrzonym pokoju, pracować w ogrodzie, tkać albo robić na drutach.
Mój zespół objawów polega na tym, że pociąga
mnie wszystko, co popsute, niedoskonałe, ułomne,
pęknięte. Interesują mnie formy byle jakie, pomyłki w dziele stworzenia, ślepe zaułki. To, co miało się
rozwinąć, ale z jakichś względów pozostało niedorozwinięte; albo wręcz przeciwnie — przerosło plan.
22
Wszystko, co odstaje od normy, co jest za małe albo
za duże, wybujałe łub niepełne, monstrualne i odrażające. Formy, które nie pilnują symetrii, które się
multiplikują, przyrastają po bokach, pączkują, lub
przeciwnie, redukują wielość do jedności. Nie interesują mnie wydarzenia powtarzalne, te, nad którymi
z uwagą pochyla się statystyka, te, które wszyscy
celebrują z zadowolonym, familiarnym uśmiechem
na twarzach. Moja wrażliwość jest teratologiczna,
monstrofilalna. Mam nieustanne i męczące przekonanie, że właśnie tutaj prawdziwy byt przebija się na
powierzchnię i ujawnia swoją naturę. Nagłe, przypadkowe odsłonięcie. Wstydliwe „ups", rąbek bielizny spod starannie uplisowanej spódnicy. Metalowy, ohydny szkielet wyłazi nagle spod aksamitnego
obicia; erupcja sprężyny z pluszowego fotela, która
bezwstydnie demaskuje iluzję wszelkiej miękkości.
Gabinet osobliwości
Nigdy nie byłam zbyt ochoczą bywalczynią muzeów
sztuki, i jeżeli to miałoby zależeć ode mnie, zamieniłabym je z chęcią na gabinety osobliwości, gdzie
zbiera się i eksponuje to, co rzadkie i niepowtarzalne, dziwaczne i monstrowate. To, co istnieje w cieniu
świadomości, a kiedy tam spojrzeć — umyka z pola
widzenia. Tak, z pewnością mam ten nieszczęsny syndrom. Nie pociągają mnie kolekcje w centrum miast,
lecz te małe, przyszpitalne, często zniesione do piw23
nic jako niegodne cenionych miejsc wystawienniczych
i wskazujące na podejrzany gust dawnych kolekcjonerów. Salamandra z dwoma ogonami w owalnym słoju,
pyszczkiem ułożona ku górze, czekająca dnia sądnego, gdy wszystkie preparaty świata w końcu zmartwychwstaną. Nerka delfina w formalinie. Czaszka
owcy, czysta anomalia, z podwójną liczbą oczu, uszu
i pysków, piękna jak wizerunek starożytnego bóstwa
o wieloznacznej naturze. Ludzki płód udekorowany
koralikami i ze staranną kaligrafią podpisu: „Fetus
Aethiopis 5 mensium". Przez lata zbierane wybryki
natury, dwugłowe i bezgłowe, nie narodzone, sennie
pływające w roztworze formaldehydu. Albo przypadek Cephalothoracopagus Monosymetro do dziś
eksponowany w pewnym pensylwańskim muzeum
— gdzie patologiczna morfologia płodu o jednej głowie i dwóch ciałach podaje w wątpliwość fundamenty
logiki 1 = 2.1 na koniec wzruszający preparat domowy, kuchenny: jabłka z lata 1848 śpiące w spirytusie,
wszystkie dziwaczne, o nienormalnych kształtach; widocznie ktoś uznał, że tym wybrykom natury należy
się nieśmiertelność i że przetrwa tylko to, co inne.
Właśnie ku temu się cierpliwie poruszam w moich
podróżach, tropiąc błędy i wpadki stworzenia.
Nauczyłam się pisać w pociągach, hotelach i poczekalniach. Na rozkładanych stolikach samolotów.
Notuję w czasie obiadu pod stołem albo w toalecie.
Piszę w muzeum na schodach, w kawiarniach, w zaparkowanym na poboczu samochodzie. Zapisuję na
skrawkach papieru, w notesach, na pocztówkach, na
24
skórze dłoni, na serwetkach, na marginesach książek.
Najczęściej są to krótkie zdania, obrazki, ale czasem
przepisuję fragmenty z gazet. Bywa, że uwiedzie
mnie jakaś wyłuskana z tłumu postać i wtedy zbaczam z mojej marszruty, żeby za nią przez chwilę podążać, zacząć opowieść. To dobra metoda; doskonalę
się w niej. Z roku na rok moim sprzymierzeńcem staje się czas, jak dla każdej kobiety — zrobiłam się niewidoczna, przezroczysta. Mogę poruszać się jak duch,
zaglądać ludziom przez ramię, przysłuchiwać się ich
kłótniom i patrzeć, jak śpią z głową na plecaku, jak
mówią do siebie, nieświadomi mojej obecności, poruszając samymi wargami, formułując słowa, które to
ja zaraz za nich wypowiem.
Widzieć to wiedzieć ,
s
Celem mojej pielgrzymki jest zawsze inny pielgrzym.
Tym razem ułomny, w częściach.
Tutaj na przykład zebrano kości, ale tylko te, którym coś dolega; skręcone kręgosłupy, wstążki żeber
wyciągnięto zapewne z równie skręconych ciał, wypreparowano, wysuszono i na dodatek pociągnięto lakierem. Mały numerek pomoże znaleźć opis choroby
w spisach, które dawno przestały istnieć. Jakaż jest
bowiem trwałość papieru w porównaniu z kośćmi?
Trzeba było pisać od razu na kościach.
Oto na przykład kość udowa, którą ktoś ciekawski
przepiłował wzdłuż, żeby zajrzeć, co kryje się w środ